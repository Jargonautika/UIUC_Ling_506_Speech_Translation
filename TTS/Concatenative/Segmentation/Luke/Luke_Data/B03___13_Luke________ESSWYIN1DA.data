( B03___13_Luke________ESSWYIN1DA_00001 "Tamaani pilleghni ilangi yuget tamaanteftut, ungipaatkaat Jesus Pilate-mun tuqutesimaniluki ilangi Galilee-eghmiit aghqerraaghumaluki Kiyaghneghmun." )
( B03___13_Luke________ESSWYIN1DA_00002 "Aawitlu akumutesimaniluki aawitnun teghikusat." )
( B03___13_Luke________ESSWYIN1DA_00003 "Jesus-em aaptekii, “Sumeghpesinii taakut Galilee-ghmiit seghleghqengngaaghataghaghpetaat ilangitneng Galilee-ghmiineng qayughllak tawaten tuqutkaalghiit?" )
( B03___13_Luke________ESSWYIN1DA_00004 "Ungipaatamsi, nakaa!" )
( B03___13_Luke________ESSWYIN1DA_00005 "Avuteghqellusi seghleghqennaniimakufsi taawa qamagllusi elpesillu tuqullequsi ellngistun." )
( B03___13_Luke________ESSWYIN1DA_00006 "Neqamikenghistekii Siloam-emi qula pingayuneng inglulek yuget tower-em ulleghvikluki tuququqii?" )
( B03___13_Luke________ESSWYIN1DA_00007 "Sumeghpesinii taakut seghleghqengngaaghataghaghtaat Jerusalem-emi kiyaghlleghhiineng?" )
( B03___13_Luke________ESSWYIN1DA_00008 "Ungipaatamsi, nakaa!" )
( B03___13_Luke________ESSWYIN1DA_00009 "Avuteghqellusi seghleghqennaniimakufsi taawa qamagllusi elpesillu tuqullequsi ellngistun.” Taagken Jesus-em ungipaghaatkii, “Yugem piitesighaghtestekaa figs-em uqfiga grapes-mun piitesighaghvigmini." )
( B03___13_Luke________ESSWYIN1DA_00010 "Esghaghyaghtughaqegkanga piitestimanayukan, iwernga avangitaqelghii." )
( B03___13_Luke________ESSWYIN1DA_00011 "Enkaam piitesighaghteni pikaa, ‘Ii-i, pingayuni ayumiqulleghni esghaghyaghtughaqsaghaqa uqfik piitestimanayukan iwernga avangitaquq." )
( B03___13_Luke________ESSWYIN1DA_00012 "Kepigu!" )
( B03___13_Luke________ESSWYIN1DA_00013 "Piitfigillghaannaquq.’ Iwernga piitesighaghtem pikaa, ‘Yuguniiq, wiin whani ayumiqulleghmi avelghaghhu." )
( B03___13_Luke________ESSWYIN1DA_00014 "Uvitanga laagnaqaqa, enkaam katagughvikelleqaqa piinnaasimeng." )
( B03___13_Luke________ESSWYIN1DA_00015 "Ayumiqun piitquumakumi pinighllequq, enan piitestinghilkan, kepesnaken.’” Taagken ataasimi Sabbath-em aghneghani, synagogue-mi Jesus apeghtughikaq." )
( B03___13_Luke________ESSWYIN1DA_00016 "Tawanteftughnguq aghnaq qula pingayuneng inglulek ayumiqulleghni tughneghaam kayaaleghqegkaa." )
( B03___13_Luke________ESSWYIN1DA_00017 "Pakegngastekaa enkaam taklaghruketun nekevigalnguq." )
( B03___13_Luke________ESSWYIN1DA_00018 "Jesus-em esghaghyamigu tagsighluku pikaa, “Aghnaq, itemutamken kayaaleghqengngalleghpeneng.” Taagken saaftekaa, enkaam taklaghrukguutnginaamaghmi pikaq, usuqikaqlu Kiyaghneghmeng." )
( B03___13_Luke________ESSWYIN1DA_00019 "Synagogue-em igleghutistengan ugumiyagutkaa Jesus qayughllak naallghutilghii Sabbath-mi." )
( B03___13_Luke________ESSWYIN1DA_00020 "Enkaam pikii yuget, “Aghvinleguut aghneghet qepghaghvigkaput, enkaam tagiiqitek taakuni aghneghni naallghutesqellusi, nakaan Sabbath-mi!” Atanghem pikaa, “Uyuq piniiyugneq!" )
( B03___13_Luke________ESSWYIN1DA_00021 "Sabbath-mi, tamaghaghpesi ox-esi nalighmeng donkey-si itemulluki meghesaghtughaqasi." )
( B03___13_Luke________ESSWYIN1DA_00022 "Una aghnaq kingunqaa Abraham-em, Tughneghaam asighqegkaqaa qula pingayuneng inglulegni ayumiqulleghni." )
( B03___13_Luke________ESSWYIN1DA_00023 "Ipapestaaq anaggutellghunghituq itemutelleghqaa Sabbath-mi!” Jesus-em tawaten piyisteng, qamaglluteng anguyagi kaynguyugutkat." )
( B03___13_Luke________ESSWYIN1DA_00024 "Enkaam qamaglluteng yuget quyateghllakat pinighrakegtaneng apeghiiqaaneng." )
( B03___13_Luke________ESSWYIN1DA_00025 "Taagken Jesus-em aaptekii, “Nateta Kiyaghneghem Ataneghpagullgha?" )
( B03___13_Luke________ESSWYIN1DA_00026 "Samun inglunnaqsikun?" )
( B03___13_Luke________ESSWYIN1DA_00027 "Mustard-em piitutangatun ayuquq, yugem tuguluku piitesighaqanga piitesighaghvigmikun." )
( B03___13_Luke________ESSWYIN1DA_00028 "Naguyalghiimi uqfigughtekaq, enkaam avayaakun qawaaget unglusikat.” Allameng Jesus-em aaptekii, “Samun inglunnaqsikun Ataneghpagullgha Kiyaghneghem?" )
( B03___13_Luke________ESSWYIN1DA_00029 "Yeast-atun ayuquq aghnam akuututaqegkanga avlawaghllagmun, enkaam akuutaghllak ghhuughtesteghllakaa.” Jesus aglaatkelluku Jerusalem-emun, apeghtughimaghmi pikaq nenillu, nengiighhaghnillu." )
( B03___13_Luke________ESSWYIN1DA_00030 "Kitum aaptekaa, “Ataneq, palasqughhaawaat yuget yuguliyaghqat?” Jesus-em kiimsiqii, “Sagiqlusi iteghnaqutkitek kagpestaaghhaghqun amigkun." )
( B03___13_Luke________ESSWYIN1DA_00031 "Ungipaatamsi, uglaapiglleghiit yuget iteghnaqutkellequt, taawanginaq iteghpagningitut." )
( B03___13_Luke________ESSWYIN1DA_00032 "Mangtegham yugan makelluni amik umegyaghtughlleqaa." )
( B03___13_Luke________ESSWYIN1DA_00033 "Enkaam tesqakmani nekevghallequsi, tenglugtughllequsillu whaten pimaghpesi, ‘Ataneq, qelpeghutaghtikut!’ Kiimsighlleqiisi, ‘Nallukamsi, nallukaqallu naken pingutsi.’ Taagken pilleqaghsi, ‘Neghelghusighaqamkenllu, meghelghusighaqamkenllu, apeghtughikaagutenllu tumemnni.’ Iwernga pilaataghlleqiisi, ‘Ungipaatamsi, nallukamsi, nallukaqallu naken pingutsi." )
( B03___13_Luke________ESSWYIN1DA_00034 "Iqillaghaatek whangamneng elpesi seghletun pisteni!’ Taagken qiyaaghwaghllagllequsi, ggutesillu terqitaagtaamiita." )
( B03___13_Luke________ESSWYIN1DA_00035 "Tawaten pillequsi esghaqufsiki Abraham-enkut Isaac-enkut Jacob-enkut, qamagllukillu uuknaliqistet." )
( B03___13_Luke________ESSWYIN1DA_00036 "Ellngit Ataneghpagullghanillequt Kiyaghneghem, iwernga elpesi eslatmun miluulleqiisi!" )
( B03___13_Luke________ESSWYIN1DA_00037 "Enkaam yuget tagillequt asivaghmeng, pakfallameng, aywaaneng, ikevaghmeng." )
( B03___13_Luke________ESSWYIN1DA_00038 "Taagken aqumellequt tipelegni Ataneghpagullghani Kiyaghneghem." )
( B03___13_Luke________ESSWYIN1DA_00039 "Nagataghtekqun, tamaakut ukaliit megnunaghsaghqaagut, enkaam megnunalghiit ukaliighsaghqaagut.” Tawani pilleghmi ilangita Pharisees-et takuluku Jesus pikaat, “Maaken iqilluten natmun aghulaqi qayughllak Herod-em tuqutestesugaqaaten.” Jesus-em pikii, “Ungipaasaghtughteggu taana kaviiq, ‘Nagaten, aghneghmi aanesquugunga tughneghaghneng, naallghuquugungallu qinuyulghiineng." )
( B03___13_Luke________ESSWYIN1DA_00040 "Unaamillu tawateghpigaq pillequnga." )
( B03___13_Luke________ESSWYIN1DA_00041 "Taagken pingayaani aghneghem qepghaqaqa apeghiighlleqaqa.’ Naqamllu igleghsaghqapestaaghuunga aghneghmi, unaami, awakaghaanillu, qayughllak itagnanghituq uuknaliqista tuqusaghqaaluni nani alngunak iwerngaqun Jerusalem-emi. “Kaay Jerusalem, Jerusalem!" )
( B03___13_Luke________ESSWYIN1DA_00042 "Tuququqaqaten uuknaliqistet, milughpagaataghlukillu tuququqaqaten Kiyaghneghem kayagtekii elpenun." )
( B03___13_Luke________ESSWYIN1DA_00043 "Uglaapiglluku qerngughsugaqsaghanka yugten whangamnun, katam tawaten qawaagem yaqugmi asinganun qerngughtellghatun amaaghani." )
( B03___13_Luke________ESSWYIN1DA_00044 "Iwernga tawaten pistesimangitaghpenga!" )
( B03___13_Luke________ESSWYIN1DA_00045 "Nagaten, mangteghan paaghqiilleqaa qayughllak Kiyaghneghem uninnaqaatenllu paqniighsaghnanighnaqaatenllu." )
( B03___13_Luke________ESSWYIN1DA_00046 "Ungipaatamken, esghaghnaanghitaghpenga kenlanga whaten pilleghqaghpenun, ‘Kiyaghneghem quyasligu tagilghii aatghakun Atanghem!’”" )
