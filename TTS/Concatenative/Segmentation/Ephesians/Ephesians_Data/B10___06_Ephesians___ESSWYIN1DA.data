( B10___06_Ephesians___ESSWYIN1DA_00001 "Taghnughhaghni, qaatkullusi angayuqaghpesinun Atanghem pisqesullghatun elpesinun." )
( B10___06_Ephesians___ESSWYIN1DA_00002 "Tawaten elqughutngaaq." )
( B10___06_Ephesians___ESSWYIN1DA_00003 "Akuzitni Igaqegkani whaten Kiyaghneq qelghikaaguq, “Quulvaghluku atanllu naanllu.” Taana qelghusaq sivuliiguq akequsalek." )
( B10___06_Ephesians___ESSWYIN1DA_00004 "Whaten Kiyaghneq pikaaguq, “Kiyaghtaallghen itagnaghllequq, taaklukullu kiyaghllequten nunami.” Angayuqani, sakritestegpenaki taghnughhasi." )
( B10___06_Ephesians___ESSWYIN1DA_00005 "Yeghlegi anglisteki peghqigsaghlukillu apeghtughaghlukillu Atanghem pisqellghatun." )
( B10___06_Ephesians___ESSWYIN1DA_00006 "Qepghaghtelaaghni, alingellelighlusillu ungelegllelighlusillu qaatkiteki piliitistesi nunami whani." )
( B10___06_Ephesians___ESSWYIN1DA_00007 "Ipapighqellusi qepghaataqiteki, katam Christ-a qepghaatelleghpesistun." )
( B10___06_Ephesians___ESSWYIN1DA_00008 "Piliitistesi qaatkiteki qaywa esghapanghiteghngiisi." )
( B10___06_Ephesians___ESSWYIN1DA_00009 "Qepghaghtek efqughhnaluki piliitistesi katam efqughtelleghpesistun Ataneq." )
( B10___06_Ephesians___ESSWYIN1DA_00010 "Ilugpesineng atuqiteggu Kiyaghneghem piyukellgha Christ-amun qepghaghtelaaqelghiistun." )
( B10___06_Ephesians___ESSWYIN1DA_00011 "Enkaam qepghaghtek sagiqlusi Ataneghmun pilghiistun, nakaan yugnun." )
( B10___06_Ephesians___ESSWYIN1DA_00012 "Neqamikluku Atanghem akileghtughyaghqaqii yuget qamaglluki, pinitun pillghitnun." )
( B10___06_Ephesians___ESSWYIN1DA_00013 "Ataneq tawaten pillequq qepghaghtelaaghnunllu qepghaghtelaaghunghilngughnunllu." )
( B10___06_Ephesians___ESSWYIN1DA_00014 "Piliitisteni, pinitun piteki qepghaghtelaasi katam ungipaatellemtun ellngit pinitun pisqellusi." )
( B10___06_Ephesians___ESSWYIN1DA_00015 "Alingsequgpenaki." )
( B10___06_Ephesians___ESSWYIN1DA_00016 "Neqamikluku elpesillu qepghaghtelaasillu ataasimeng Atanelguusi qilagmelngughmeng." )
( B10___06_Ephesians___ESSWYIN1DA_00017 "Ellngan nanqigsaghqaqii yuget qamaglluki taniillngunaki." )
( B10___06_Ephesians___ESSWYIN1DA_00018 "Kinguliq apeghyaghqaqa unanguuq, iknaqellengitek Ataneghmeng, aghtughyaghqaanghilleghllaganengllu." )
( B10___06_Ephesians___ESSWYIN1DA_00019 "Aatekek iingunaagkenka akulghaaghek Kiyaghneghem yataaghqegkakek elpesinun." )
( B10___06_Ephesians___ESSWYIN1DA_00020 "Taagken tengvimun nekevghasaghqaaghlleqasi Tughneghaam puughtillghi." )
( B10___06_Ephesians___ESSWYIN1DA_00021 "Neqamikluku, pilluwaangunghitaput yuget." )
( B10___06_Ephesians___ESSWYIN1DA_00022 "Itupill pilluwaangwaaput igleghutilghiit, aghtughyaghqaanghillelget, igleghutilghiit nunam mamleganeng, seghleghetlu tughneghaat qilaganilnguut." )
( B10___06_Ephesians___ESSWYIN1DA_00023 "Tamaaken apalluqluku aatekek iingunaagkenka akulghaaghqek Kiyaghneghem yataaghqegkakek elpesinun!" )
( B10___06_Ephesians___ESSWYIN1DA_00024 "Enkaam seghleliighem aghneghani pilluwaghyaqlegulleqasi anguyagem sughugallghi." )
( B10___06_Ephesians___ESSWYIN1DA_00025 "Taagken pilluwaneghmeng apeghiiqufsi, elpesi paninang nekevghangullequsi." )
( B10___06_Ephesians___ESSWYIN1DA_00026 "Enkaam nekevghamanginaghtek." )
( B10___06_Ephesians___ESSWYIN1DA_00027 "Ipapilleq tafsiiteggu, elqughutngalleqlu sakimagiitiiteggu." )
( B10___06_Ephesians___ESSWYIN1DA_00028 "Pinilghiit Ungipat nekeggmelleghmeng ayuqelghiit, kamiiteki." )
( B10___06_Ephesians___ESSWYIN1DA_00029 "Tamaakut saaghwitgun, atuqiteggu ugpeqilleq amiigighaghtaasiiluku qaamsaghqaaluki kumangalghiit aaygungi Tughnegham." )
( B10___06_Ephesians___ESSWYIN1DA_00030 "Aateggu yugulilleq naasqughiitaaluku, Taghneghamllu savigpaga, Kiyaghneghem akuzitkaa." )
( B10___06_Ephesians___ESSWYIN1DA_00031 "Iiwleng yughaghtek Taghnegham maghyaghquutellghakun." )
( B10___06_Ephesians___ESSWYIN1DA_00032 "Atuqluki allaaghhiinaat yughallghet, aapniighteklu Kiyaghneghmun." )
( B10___06_Ephesians___ESSWYIN1DA_00033 "Tamaaken apalluqluku kelengalusi, iilqayugpenasi." )
( B10___06_Ephesians___ESSWYIN1DA_00034 "Iiwleng yughaatkelluki qamaglluki Kiyaghneghem yugi." )
( B10___06_Ephesians___ESSWYIN1DA_00035 "Whangallu yughaatkitengnga Kiyaghneghmun akuzitelitesqellunga." )
( B10___06_Ephesians___ESSWYIN1DA_00036 "Taagken tetugpenanga apeghlleqaqa sangwaa Kiyaghneghem salin liigikestellghilkanga Pinilghiineng Ungipaneng ayuqelghii." )
( B10___06_Ephesians___ESSWYIN1DA_00037 "Kiyaghneghem nakmikegkaqaanga akuzistengulunga ellminun." )
( B10___06_Ephesians___ESSWYIN1DA_00038 "Enkaam tamaaken apalluqluku anusimingllaghaagunga qiipraghusighlunga." )
( B10___06_Ephesians___ESSWYIN1DA_00039 "Yughaghtek ungipaqinalunga tetugpenanga katam Kiyaghneghem piyukellghatun." )
( B10___06_Ephesians___ESSWYIN1DA_00040 "Liisimakesugamsi natetulemnengllu saaqutemnengllu." )
( B10___06_Ephesians___ESSWYIN1DA_00041 "Tamaaken apalluqluku kayagsimaaqa Tychicus elpesinun." )
( B10___06_Ephesians___ESSWYIN1DA_00042 "Piniqegkaghput ugpeqaalgutfut, ataasiighmelnguuguqlu qepghaghtenga Atanghem." )
( B10___06_Ephesians___ESSWYIN1DA_00043 "Kaaskumi ungipaalleqiisi sameng tamaghhaaneng whangamneng, kayemelleqiisillu." )
( B10___06_Ephesians___ESSWYIN1DA_00044 "Kiyaghneghmeng Atameng, Ataneghmengllu Jesus Christ-ameng elpesinun pinguuk nekeggmelleqlu, piniqelleqlu ugpeqillelek." )
( B10___06_Ephesians___ESSWYIN1DA_00045 "Nangllegtalleq tamaghhaghpesinun pinguuq piniqilghiini Atanemnneng Jesus Christ-ameng piniqellelighluku naangyaghqaanghilngughmeng." )
