( B01___14_Matthew_____ESSWYIN1DA_00001 "Tamaani pilleghmi Herod-em, igleghutistengan Galilee-m, nagaquqaa Jesus-em apeghseghuumallgha." )
( B01___14_Matthew_____ESSWYIN1DA_00002 "Herod-em qepghaghteni pikii, “Ipa una John-nguuq Paaptaayesta, unguvaamaaq." )
( B01___14_Matthew_____ESSWYIN1DA_00003 "Esghaghhuqun aghtughyaghqaanghillelek allaaghlluwhaghtilleghmun.” Qavnganghhaq Herod-em tuqutestekaqegkanga John Paaptaayesta, qayughllak John-em ungipaatkaqegkanga, “Qaatkunneghituten Liilightuusamnnun tugulleghpegun Herodias, anglegutegpek nulighha.” (Herodias-em ugiksaqanga Philip, Herod-em uyughaa.)" )
( B01___14_Matthew_____ESSWYIN1DA_00004 "John-em ungipaatellgha apalluqluku Herod-em tugusqegkaa John, asighqelluku anusimingllaghvigmun kanaghtesqelluku." )
( B01___14_Matthew_____ESSWYIN1DA_00005 "Herod-em tuqutesuguyaqanga John, naqam alikegkii Jews-et seghleliighqiinayukata qayughllak ugpeqeqkangat John uuknaliqestenguniluku." )
( B01___14_Matthew_____ESSWYIN1DA_00006 "Taagken Herod-em allgeghvigan aghneghani, Herodias-em paniga tukalegaqaq Herod-emllu aqelqatlu sivungitni." )
( B01___14_Matthew_____ESSWYIN1DA_00007 "Elngaatall Herod efqughyugllakaq, repall akeqegkaa, “Ipapestaaq sameng alngunak tungsiquvek tuunelleqamken.” Naami kayagtellghatun pikaa, “Whaa maaten tagivaghhu qayuutaghraagkun lliluku naasqwa John-em Paaptaayestem.” Umiilek qivghukaq iwernga akeqikaatmineng aqelqami sivungitni piyukellgha kayagutkaa." )
( B01___14_Matthew_____ESSWYIN1DA_00008 "Enkaam Herod-em anusimingllaghvigmi John-em naasqwa kepestekaa." )
( B01___14_Matthew_____ESSWYIN1DA_00009 "Naasquq qayuutaghraagkun lliluku tuunegkaat aghnaghaghmun, enkaam naaminun aglaatkaa." )
( B01___14_Matthew_____ESSWYIN1DA_00010 "John-em maligsaaghtengi tagiluteng yugusii lliveghyaghtuqaat." )
( B01___14_Matthew_____ESSWYIN1DA_00011 "Taagken Jesus ungipaasaghtuqaat." )
( B01___14_Matthew_____ESSWYIN1DA_00012 "Jesus-em nagaqughyamigu ungipaq, angyamun uuglluni aghulaqegkaq paaghqillghanun ellnginaghhaanaluni." )
( B01___14_Matthew_____ESSWYIN1DA_00013 "Iwernga yulghutet nagaqughyamegteggu nemeggneng maligtekaat piyugmeng." )
( B01___14_Matthew_____ESSWYIN1DA_00014 "Jesus quutmun uuglluni esghaghluki yulghuteghllaget nangllegyaguteghllakii, enkaam naallghuquqii qinuyugtengit." )
( B01___14_Matthew_____ESSWYIN1DA_00015 "Whanikuyagu maligsaaghtengita takuluku pikaat, “Whanikwaa, maana paaghqituq;" )
( B01___14_Matthew_____ESSWYIN1DA_00016 "aglaghtuutesqiki nenun ellngitneng neqengesqelluki.” Jesus-em pikii, “Maanllit." )
( B01___14_Matthew_____ESSWYIN1DA_00017 "Elpesi neghyaghqaliteki.” Pikaat, “Whaa legan tallimaggaagut neqekrangllat, iqalluggaaklu.” Jesus-em pikii, “Tagiteki whavek.” Taagken yulghutet aqumuutesqegkii vegaaghqun." )
( B01___14_Matthew_____ESSWYIN1DA_00018 "Tuguluki tallimat neqekrangllat, iqalluggaaklu, sivuglluni qilagmun Kiyaghneq iyamsiqayugvikegkaa." )
( B01___14_Matthew_____ESSWYIN1DA_00019 "Iiggmineng aavgughluki neqekrangllat, maligsaaghteminun tuunegkii uyegtesqelluki yulghutnun." )
( B01___14_Matthew_____ESSWYIN1DA_00020 "Qamaglluni neghuutkaq kepsuulluni." )
( B01___14_Matthew_____ESSWYIN1DA_00021 "Taagken maligsaaghtet tugukiit qula maalghuk siipneqluku pasketet esleqngalghiit kagimleghitneng neqekrangllat siipneghet." )
( B01___14_Matthew_____ESSWYIN1DA_00022 "Entaqun 5,000-nguut yuget neghuutkat, aghnatlu taghnughhaatlu kesutkegpenaki." )
( B01___14_Matthew_____ESSWYIN1DA_00023 "Taagken Jesus-em maligsaaghteni kayagtekii angyakun aghviqestiisqelluki naayvam inglunganun, ellngan aglaghtuutesimaluki yulghuteghllaget." )
( B01___14_Matthew_____ESSWYIN1DA_00024 "Yulghuteghllaget aglaghtuutesamiki ellnginaghmi naayghamun mayuqaq yughaghnaluni." )
( B01___14_Matthew_____ESSWYIN1DA_00025 "Tawani ighivgaghmi Jesus ellnginaamaluku, angyat un'ga naayvami awavaghluteng, elngaatall imaghlliiqat qayughllak aygughnaghuskangi." )
( B01___14_Matthew_____ESSWYIN1DA_00026 "Akulegkeni three-kellaagenkuk, six-eklaagenkuk unaanguluku Jesus-em takukii maligsaaghteni meghem qaayngakun piyugmeng." )
( B01___14_Matthew_____ESSWYIN1DA_00027 "Maligsaaghtet esghaghluku meghqun piyulghii kakavniiqat." )
( B01___14_Matthew_____ESSWYIN1DA_00028 "Enkaam akilghuukat, “Taghneghaaguq.” Tawaninginaq Jesus-em pikii, “Alingegpenasi, Whanganguunga!” Taagken Peter-em pikaa, “Ataneq, ipa elpengukuvek tagsighnga elpenun aglaghlanga meghem qaayngakun.” Jesus-em pikaa, “Tagi.” Enkaam Peter ateghluni angyameng, meghem qaayngakun piyugmeng aglaqaq Jesus-mun." )
( B01___14_Matthew_____ESSWYIN1DA_00029 "Iwernga anuqa elpeksamigu alingegkaq, kalevutkelluku akilghuukaq, “Ataneq, yugulinga!” Tawaninginaq Jesus-em akuqaghluku pikaa, “Ugpeqilleghqestaapiguuten!" )
( B01___14_Matthew_____ESSWYIN1DA_00030 "Sangavek malghuklizin?” Angyamun uugtaquklu ellmaaragtekaq." )
( B01___14_Matthew_____ESSWYIN1DA_00031 "Enkaam angyamelnguut maniguqaat Jesus." )
( B01___14_Matthew_____ESSWYIN1DA_00032 "Pikaat, “Ipapestaaq Kiyaghneghem Ighneqaaten!” Taagken naayvaq aghvighluku tamlakat Gennesaret-kun." ) ** BAD TRANSCRIPTION **
( B01___14_Matthew_____ESSWYIN1DA_00033 "Tamaakumiit liisuqsamegteggu Jesus, ungipaasaghtiisqegkiit village-enilnguut qinuyugtiighit tagitesqelluki Jesus-mun." )
( B01___14_Matthew_____ESSWYIN1DA_00034 "Maniguututkiit qinuyulghiit waran saaftesqelluku keniikun enkaam qamaglluteng tamaakut saaftilghiit naallghutellengegkat." )
